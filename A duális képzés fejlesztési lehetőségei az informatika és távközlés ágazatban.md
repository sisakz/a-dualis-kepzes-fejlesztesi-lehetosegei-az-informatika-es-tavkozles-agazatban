# Fejlesztési javaslatcsomag az informatika és távközlés ágazat duális képzésének megerősítésére

## 1. Bevezető

Az informatika és távközlés ágazat nemzetgazdasági szempontból stratégiai fontosságú, hiszen a digitális infrastruktúra, az adatbiztonság, a hálózati rendszerek és a szoftverfejlesztés területein biztosítja a gazdaság működésének és fejlődésének alapjait. A szakképzésen belül ebben az ágazatban tanul a legtöbb diák, így a képzési rendszer eredményessége különösen nagy hatással bír a munkaerőpiacra és a gazdaság versenyképességére.
Az Informatika és Távközlés ágazat Készségtanácsának munkacsoportja közel egyéves szakmai munkát követően ebben a doklumentumban összegezte a felnérésekkel és adatokkal feltárt aktuális helyzetet, az azonosított problémákat és az ezek hatékony kezelését szolgáló fejlesztési javaslatokat.

## 2 Helyzetelemzés és problématérkép

A duális szakképzésben részt vevő tanulók aránya jelenleg kevesebb, mint 5%, ami jelentősen elmarad a gazdasági igényektől és a Szakképzés 4.0 programban megfogalmazott elvárásoktól. A részvétel alacsony arányának főbb okai:

- vállalati információ- és tapasztalathiány,
- nem kellőképp motiváló finanszírozási rendszer,
- valamint ágazatspecifikus additív költségek, úgy mint a magas bérköltségű mérnöki mentori szerepkörök vagy a szoftverlicenc díjak.

### 2.1 Duális részvétel adatai

- Az ágazatban tanulók mindössze \~5%-a vesz részt duális képzésben.
- Erőteljes regionális egyenlőtlenségek tapasztalhatók.

### 2.2 Problémák

- **Információhiány**: Vállalatok nem ismerik kellőképpen a duális rendszer előnyeit, feltételeit. Az IT-szektor a Szakképzés 4.0 előtti időszakban sem kapcsolódott be érdemben a szakképzés otatási folyamataiba, így a korábbi tapasztalok és az ilyen tipusú szocializáció is hiányzik. Nagyon általánosnak tekinthető az a sztereotípia, hogy csak IT-végzettségként csak az egyetemi diploma tekinthető relevánsnak, ugyanakkor a többségnek semmilyen ismerete és tapasztalat sincs arról, hogy egy technikusi végzettségú informatikus milyen ismeretekkel és készségekkel rendelkezik.
- **Iparági sajátosságok**: A legtöbb informatikai és távközlési cég esetében az iparág természeténél fogva nem életszerű, hogy a szakképzési munkaszerződés keretében fogadott tanulókat éles munkakörnyezetben foglalkoztassák. Ebből következően a duális képzésnek más ágazatokban (pl. kereskedelem és vendéglátás) meglévő előnye, hogy a foglalkoztatott tanulók termelő tevékenységet végeznek és egyébként magas költségű munkaerőt váltanak ki, egyáltalán nem jellemző. A fentiek miatt duális képzés csak a valós munkahelyzeteket jól szimuláló oktatási környezetben tud megvalósulni a vállalat gyakorló mérnökeinek mentorálása mellett. Ilyen típusú oktatásra alkalmas környezettel és knowhow-val nagyon kevés cég rendelkezik.
- **Eltérés a kompeteciákban**: A potenciális duális partnerek működési fókuszterülete általában jelentősebb szűkebb, mint amit az egyes szakmák kimeneti követelményei elvárnak. Például egy alapvetően webfejlesztéssel foglalkozó cég nem fog vállalkozni arra, hogy a szoftverfejlesztő- és tesztelő szakma asztali alkalmazásfejlesztésre vonatkozó elvárásiara felkészítse a tanulókat. Mivel a cég áltak képviselt technológiák és szakmai kompetenciák a legtöbb esetben nem fedik le egy-egy szakma teljes kimeneti követelményrendszerét, így ezek a cégek nem képesek önállóan felvállalni a teljes szakmai oktatást.
- **Finanszírozás**: Az ágazatra vonatkozó szakmaszorzó alacsony (2,2) és nem tükrözi a duális képzés költségeit.A duális képzésben közreműködő mérnökök magas bérköltsége, valamint a szoftver- és szolgáltatáslicencek komoly anyagi terhet jelentenek. Emellett gondot jelent az is, hogy a szakképzési munkaszerződésben foglalkoztatottnak akkor is ki kell fizetni a minimális 100.000 Ft-os munkabért, ha csak heti egy-két napot tud a duális partnernél tölteni, ugyanakkor a SZOCHO visszatérítés szigorúan a munkában töltött órákkal arányos. Mindez azt eredményezi, hogy az ötéves képzés 11. és 12. évfolyamán a duális munkaszerződéssel foglalkoztatás nagy ráfizetéssel jár.

## 3 Fejlesztési célok

A cél egy olyan modern, rugalmas és gazdaságilag is fenntartható duális képzési rendszer kialakítása, amely:

- lehetővé teszi az ágazatban működő mikro-, kis- és középvállalatok a mostaninál jóval nagyobb arányú bevonását,
- vonzóbb és rugalmasabb formájú részvételi lehetőséget kínál a duális partnerek számára,
- csökkenti az iparági partnerek szervezési és adminisztrációs terheit,
- igazodik a munkaerőpiaci elvárásokhoz,
- és vonzóbbá teszi a duális képzést a tanulók számára.

### 3.1 Rugalmas, adaptált modellek

- Mikro-, kis- és középvállalkozásokat is befogadó meglévő képzési struktúrák (pl. Ágazati Képzőközpont) erősítése és új struktúrák kialakítása.

### 3.2 Szabályozás egyszerűsítése

- Szakképzési tv. és Szkr. pontosítása, egyszerűsített adminisztráció.
- Jogviszonykezelés tisztázása: ki miben felelős a tanulóért?

### 3.3 Kimeneti követelmények frissítése

- Projektalapú tanulás, önálló tanulási készségek erősítése.
- A jelenlegi szakmai elvárások frissítése az aktuális trendekhez, több szabadsáv biztosítása a duális partner által elvárt speciális készségek elsajátításához.

### 3.4 Vállalati és tanulói motiváció erősítése

- Célzott kommunikációs kampányok.
- Mentorprogramok és karrierút-tervezés.

## 4 Intézkedési javaslatok

A dokumentum az alábbi kulcsterületeken fogalmaz meg javaslatokat:

- az ágazat duális jellegével harmonizáló működési modellek erősítése,
- a szakmaszorzók emelése
- a finanszírozási modell módosítása,
- valamint a képzési kimeneti követelmények korszerűsítése.

### 4.1 2,85-ös szakmaszorzó bevezetése

- A jelenlegi 2,2-es szorzó helyett az ágazati duális képzés magas költségeit (mérnöki óradíjak, licensz költségek, infrsatruktúra biztosítása) megfelelően tükröző 2,85-ös szorzó sok cég számára nullszaldó közeli gazdálkodást tenne lehetővé, ami az egyéb előnyöket is figyelembe véve szignifikánsan emelné a bekapcsolódó cégek számát.

### 4.2 Finanszírozási rendszer átalakítása

- A szakképzési munkaszerződés keretében fizetendő munkabér, a SZOCHO visszatérítés elszámolás és az ösztöndíjrendszer harmonizálása.

  - A szakképzési munkaszerződés keretében fizetendő munkabér a SZOCHO visszatérítéshez hasonlóan a duális képzésben töltött órákkal legyen arányos.
  - Az ösztöndíjrendszerrel való összehangolást a munkabér minimum összegének meghatározása biztosítja (minimálisan az adott évfolyamon fizethető legmagasabb ösztöndíj).

### 4.3 Képzőhelyi struktúrák tisztázása

- Ágazati Képzőközpont és gyakorlati helyek szerepének elválasztása.
- Jogviszonykezelés, felelősségek és döntéshozatali jogosultságok átrendezése.

### 1.5 Elvárt hatások

A javaslatcsomag megvalósításával a duális képzésbe bevont tanulók arányának szignifikáns emelkedése várható, akár már 1–2 éven belül. Emellett növekedhet a vállalati együttműködések száma, javulhat a tanulók gyakorlati kompetenciája, és nőhet az ágazatban rendelkezésre álló képzett munkaerő mennyisége.

- Duális részvétel 20% felett 3 éven belül
- Vállalati partneri aktivitás növekedése
- Kompetenciaalapú, modern tudás átadása a tanulók felé

---
